# Il_SIN_di_Napoli_Orientale
Un’analisi congiunta del SIN di “Napoli Orientale” e dei servizi educativi dedicati ai bambini tra i 0 ed i 6 anni presenti all’interno dell’area.

Secondo la definizione fornita dall’Istituto Superiore per la Protezione e la Ricerca Ambientale (ISPRA) un Sito Contaminato consiste in un’area in cui le attività umane hanno determinato un’alterazione tale di suolo, sottosuolo e acque sotterranee, da rappresentare un rischio per la salute umana. Tra i Siti Contaminati ve ne sono alcuni considerati altamente a rischio a causa della quantità e della pericolosità degli inquinanti presenti, per l’impatto sull’ambiente circostante, per il rischio sanitario ed ecologico e per i beni culturali dell’area. Si tratta dei Siti di Interesse Nazionale (SIN), per i quali lo Stato predispone specifiche procedure di bonifica.
Ad oggi il numero complessivo dei SIN presenti sul territorio nazionale è di 42. Tra questi, ben tre appartengono alla Regione Campania: “Napoli Orientale”, “Bagnoli – Coroglio” e l’“Area vasta di Giugliano”. Di particolare interesse risulta essere il Sito di “Napoli Orientale”, il quale si trova all’interno di un’area densamente popolata da bambini di età compresa tra i 0 e i 5 anni, ricca di servizi educativi a loro dedicati. La presenza di una grande quantità di bambini in questa area risulta essere però particolarmente pericolosa, in quanto l’esposizione continua alle sostanze inquinanti presenti può inficiare a breve e soprattutto a lungo termine la loro salute. 
Pertanto, l’obiettivo di questo report è quello di analizzare nel dettaglio il Sito di “Napoli Orientale” in rapporto con la distribuzione dei servizi educativi dedicati ai bambini di età compresa tra i 0 ed i 6 anni. Per fare ciò si andranno innanzitutto a definire i modelli utilizzati per permettere una migliore comprensione del report. In un secondo momento si andrà invece ad analizzare la distribuzione dei servizi educativi per i bambini di età compresa tra i 0 ed i 6 anni presenti in tutto il Comune di Napoli, anche in relazione alla distribuzione della popolazione tra i 0 ed i 5 anni sullo stesso territorio. Successivamente si effettuerà una panoramica sulla distribuzione a livello nazionale e regionale dei SIN, per poi concentrarsi sul SIN di “Napoli Orientale”. Al termine del report verranno poi illustrate le conclusioni frutto dell’indagine svolta.
